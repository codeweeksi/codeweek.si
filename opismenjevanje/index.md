---
layout: subpage_plain
title: Digitalno opismenjevanje mladih
---
Digitalne veščine so kot abeceda sodobne družbe. Tako kot smo se nekoč učili brati in pisati črke, zato da lahko prebiramo knjige in pišemo sporočila, se moramo danes naučiti tudi osnov programiranja, računalništva in moramo razumeti, kako deluje internet. Seveda ne zato da bi vsi postali programerji ali inženirji - tako kot tudi nismo vsi, ki znamo brati in pisati, postali pisatelji. Nabiranje digitalnih veščin, kot so delovanje pametnih telefonov, varna raba interneta ali programiranje, je ključno za opolnomočenje posameznikov, ki živimo v digitalni družbi. Digitalne veščine potrebujemo npr. pri branju novic (_fake news_!), učenju, sporazumevanju, raziskovanju, umetniškem ustvarjanju, razvoju posla v vseh gospodarskih panogah in snovanju tehnoloških inovacij. 

Poleg tega so digitalne veščine pomembne tudi z družbenega vidika. Vse več je namreč delovnih mest, ki zahtevajo obvladovanje informacijske in komunikacijske tehnologije (IKT) na različnih področjih, tudi v kulturi, javni upravi, turizmu, zdravstvu in šolstvu. A ker slovenski izobraževalni sistem zaostaja pri digitalnem opismenjevanju, želimo v okviru Slovenskega tedna programiranja - CodeWeek 2017 mladim pomagati pri pridobivanju teh pomembnih veščin. V sodelovanju z **Inštitutom Državljan D** smo zato pripravili **Delavnice digitalne pismenosti**, ki jo bomo ponudili šolam in knjižnicam, ki za tovrstno izobraževanje nimajo sredstev.

Letošnji Teden programiranja bo potekal 7.-22. oktobra, Delavnice digitalne pismenosti pa bomo izvajali dlje, in sicer celo šolsko leto 2017/18.


### Delavnice digitalne pismenosti

Zato organiziramo delavnice digitalnih veščin, s katerimi bomo mladim pomagali, da bodo postali kritični uporabniki, kompetentni državljani in sodelavci.

Šolarjem in dijakom bomo pojasnili delovanje interneta in drugih digitalnih orodij. Pokazali jim bomo, kako naj ovrednotijo informacije, pridobljene prek interneta, in kako ugotovijo, ali gre za lažno informacijo (_fake news_), mnenje ali znanstveno dokazano dejstvo. V iskanju odgovora, komu služijo lažne novice, bomo izpostavili razliko med pridobivanjem informacij prek klasičnih medijev in prek družabnih omrežij. Predstavili jim bomo delovanja algoritmov, spletnih mest in mobilnih aplikacij ter se dotaknili vprašanja zasebnosti in varnosti na internetu.


### Delavnica poteka 2 šolski uri (90 min)
Delavnica, ki traja dve šolski uri, je zasnovana okrog iskanja odgovorov na šest pomembnih vprašanj, s katerimi bomo mlade vzpodbudili, da tudi sami postanejo (so)ustvarjalci digitalnih projektov in aktivno prispevajo k boljši informacijski družbi.

1. Kako delujejo spletna družabna omrežja in kje dobivajo denar za delovanje?
2. Kaj je algoritem (na primeru delovanja Facebooka)?
3. Kako prepoznam lažno novico oziroma kako na internetu najdem zanesljive podatke?
4. Kako nastaneta spletno mesto in mobilna aplikacija?
5. Kdaj sta spletno mesto in aplikacija varna za uporabnike?
6. Kako lahko preprečujem digitalne prevare in varujem svojo zasebnost?


> #### Voditelj delavnic
> Domen Savič (1981) je univerzitetni diplomirani novinar in direktor zavoda Državljan D, ki deluje na področju informacijske družbe, medijske pismenosti in aktivnega državljanstva. V preteklosti je kot novinar produciral in sooblikoval medijske vsebine v okviru javnega zavoda RTV Slovenija in časopisne hiše Dnevnik, sedaj pa vodi neprofitni zavod Inštitut Državljan D, ki se ukvarja s spodbujanjem informacijske in medijske pismenosti.


<div class="text-center">
<h1>Prošnja za podporo</h1>
<hr>
</div>
V kolikor tudi vi menite, da je digitalna pismenost mladih pomembna, in želite šolarjem pomagati pri pridobivanju digitalnih veščin, vas prosimo, da po svoji presoji in zmožnostih podprete izvedbo delavnic. 
Za več informacij in vse odgovore smo dosegljivi na [info@codeweek.si](mailto:info@codeweek.si).

